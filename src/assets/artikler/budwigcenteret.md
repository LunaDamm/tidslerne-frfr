---
Titel: Budwigcenteret – Rejsen til Spanien
Forfatter: Nynne Afkjær
Email: nynne.a@hotmail.com
Dato: 2024-01-15
Tags: [Behandling i udlandet, Patienthistorier]
Billede: https://www.tidslerne.dk/wp-content/uploads/2024/01/budwig-center-560x416.jpg
Beskrivelse: En fortælling om mit besøg på Budwigcenteret
Kilde:
---

En fortælling om mit besøg på Budwigcenteret og om, hvordan det er muligt fjerne cancer.

I august 2021 rejste jeg til Spanien for at modtage behandling for cancer på Budwigcenteret i Torremolinos.

Canceren sad i tyktarmens nederste del sigmoideum. Den var blevet opdaget ved et tilfælde, under en kikkertundersøgelse for noget helt andet. Man fjernede 5 polypper og opdagede efterfølgende cancer i en af dem. Man mente at have fået det hele med, så jeg kom i et forløb: watchful waiting, hvor jeg skulle tjekkes hver tredje måned. Allerede ved første tjek i juli konstaterede man, at der stadig var cancer nu med lymfekar invasion. Jeg blev tilbudt operation af tarmen, hvor man fjerner 30 cm.

Alt på mig strittede og advarselslamperne blinkede. Min intuition sagde nej, nej, nej. En så omfattende operation for en lille polyp, der måtte være en anden vej.

Nogle år forinden havde jeg mistet en gammel skolekammerat. Hun døde af cancer i tarm, lever og lunger. Dengang gennemtrævlede jeg internettet for at finde alternative løsninger, og det var her, jeg første gang stødte på Johanna Budwigs forskning. Jeg vidste, at hvis canceren nogensinde ville prøve at finde bo i min krop, så var det her min vej.

Derfor var det helt naturligt for mig at vælge at rejse ned til Budwigcenteret i Spanien. På hospitalet havde jeg bedt om betænkningstid, og så rejste jeg i tiden indtil næste samtale.

Jeg bestilte 7 dages behandling i Spanien. Først to dage efterfulgt af en weekend, og dernæst en fuld uge. Min kæreste tog med, og vi indlogerede os på et hotel ved stranden, så vi kunne nyde havet og solen, når vi kom hjem om eftermiddagen.

De 7 dage var fantastiske. Jeg tog derfra med fornyet energi og mod på livet. Helt overbevist om, at dette her, det skulle jeg nok klare.

Hjemme igen på hospitalet takkede jeg nej til operationen, men bad om at få lov til at blive i forløbet watchful waiting. Det gav de mig lov til, selvom de syntes, jeg legede med mit liv.

Til kontrollerne i oktober, januar og april var der ingen cancer i biopsierne og heller ikke på scanningen i januar.

**Dagene på Budwigcenteret**
Allerede i det øjeblik man træder ind ad døren, mærker man varmen, empatien og venligheden, der strømmer en i møde. De er simpelthen så søde, så man føler sig som noget helt særligt i deres hænder. Klinikken ledes af stifteren Lloyd Jenkins og af hans datter Kathy og søn Robin, som også er behandlere i klinikken. Lloyd Jenkins besøgte Johanna Budwig og fik hendes tilladelse til at lave centeret i Torremolinos. Herudover er der tilknyttet en holistisk læge og flere forskellige specialister, som kommer en gang imellem.

Det hele starter med et lægetjek med gennemgang af journaler, og derefter en vega og GSR test hos Robin. Det er disse tests, der danner udgangspunkt for hvilke præparater, man bliver ordineret. Man får også at vide, hvor ubalancerne sidder og ud fra dette lægges behandlingsplanen. I mit tilfælde handlede det først og fremmest om at få udrenset tungmetaller, toxiner og parasitter og at arbejde med gamle traumer. Jeg blev blandt andet anbefalet at få fjernet mine gamle amalgamfyldninger, når jeg kom hjem til Danmark.

Når man går hjem fra centeret den første eftermiddag, har man alle sine præparater med sig, typisk 7-8 stykker, som man straks går i gang med at indtage efter et rimelig kompliceret skema. Og hermed starter udrensningen.

Man starter også straks på Budwigmixen: 125 g kvark eller mager hytteret (under 2 % fedt) blendes i et minut med 3 spsk. hørfrøolie. 2 spsk. hørfrø kværnes i kaffekværn og hældes over blandingen. Kan spises med frugt efter behag. Mixen skal spises med det samme.

Det var denne blanding, som var essencen i Johanna Budwigs forskning og kur.

Herudover skal al mad så vidt muligt være vegansk, økologisk og uden sukker.

**Behandlingerne**
Dem er der mange af, man får sjældent en pause, før man bliver kaldt ind til en ny behandling. Det er ellers ret hyggeligt at holde pause, drikke lidt urtete, tale lidt med de andre patienter, få lidt fodmassage og ikke mindst nyde den dejlige veganske frokost i køkkenet.

**Her kommer et lille overblik over behandlingerne:**
• Detox: man ligger med urteomslag på lever eller nyre.
• Pendulering: Kathy pendulerer og finder de steder, der behøver hjælp, som hun efterfølgende behandler med Cell sonic, chockwaves.
• Tapping: Lloyd Jenkins forløser gamle traumer med tapping.
• Evox, analyse af stemme og følelser, også traumebehandling.
• Varmebehandlinger i varmekasse.
• Massage og healing.
• Osteopati.
• Kraniosakral massage.
• Four in one therapy (Onnetsu)
• Kinesiologi.
• Magneter.
• Oxygen inhalator, som indåndes hver dag ved ankomst.
• Frequence generator, bølger, der har samme sekvens som cancerceller og sendes ind i kroppen, mens man sidder ved apparatet.
• Med Matrix Device, som blandt andet gav mig følelsen tilbage i et 40 år gammelt ar på maven.

Det vil blive for omfattende at uddybe alle behandlingerne, og min viden om det er heller ikke stor nok, så jeg foreslår, at man selv googler/undersøger det, hvis man vil vide mere.

Mange af disse behandlinger foregår dagligt. Undervejs i forløbet kommer man i hænderne på David og på Renee. David arbejder med magneter, som man får med hjem, og Renee er osteopat og healer.

Siden jeg var der i august 2021 er der kommet flere behandlinger til blandt andet termografisk scanning.

**Tiden bagefter**
Det er et omfattende og forpligtende arbejde at gå i gang med Budwigkuren og ikke mindst at stå fast og holde den efterfølgende.

På centeret bliver man, udover alle de skønne behandlinger, klædt på til selv at fortsætte rejsen. Det første halve år overholdt jeg det til punkt og prikke, og resultaterne blev hurtigt synlige: Jeg tabte 10 kilo overvægt, mit kolesteroltal blev normalt, min paradentose forsvandt, mine stærke smerter i benene om natten forsvandt, min livskvalitet blev meget forbedret og sidst men ikke mindst: min cancer var allerede efter 2 måneder ikke længere at spore i biopsierne, der blev taget hver tredje måned.

Men man giver også afkald på meget: ingen sukker (cancerceller lever af sukker), ingen mejeriprodukter, ingen kød, ingen gluten, ingen kaffe, ingen alkohol. Herudover en masse regler, f.eks. kun at stege sin mad i kokosolie, at drikke sauerkraut juice hver morgen, at bruge tungeskraber, når man står op om morgenen, at skylle munden i kokosolie, at tage melatonin inden sengetid, at tage dybe vejrtrækninger, at få 20 minutters sol på ansigtet, underarmene og underbenene hver dag uden solcreme, daglig motion, fitness 2-3 gange om uge, daglige gåture helst i naturen nær træer, hoppe på trampolin, kaffelavemter, ligge med magneter 20 minutter hver aften, arbejde med sine traumer, tandlægebesøg og meget, meget mere.

Jeg købte også et saunatæppe, så jeg kunne få varmebehandlinger, for man anbefaler varme karbade eller sauna, som jeg ikke lige har adgang til. Og så som det allervigtigste: Budwigmixen hver dag.

Nu er der gået et år, og jeg er begyndt at tage mig lidt friheder, drikker lidt kaffe og vin i weekenderne og spiser lidt af den mad, der bliver serveret, når jeg er ude, undgår dog stadig kød og sukker og mejeriprodukter. Jeg har vænnet mig til min nye livsstil og er sikker på, at det er den rigtige vej for mig. Jeg er taknemmelig for, at jeg turde vælge vejen til Spanien. Det har indtil videre været en succes. Jeg er også taknemmelig for, at Hvidovre Hospital lod mig blive i kontrolprogrammet, for man kan jo ikke sige sig fri for en lille angst hver gang koloskopierne eller scanningerne nærmer sig.

Hvis man er blevet nysgerrig eller har spørgsmål, kan man kontakte mig eller søge på mit navn på Tidslernes facebookgruppe og læse min dagbog fra opholdet.

Man kan også læse/kontakte Budwigcenteret
https://budwigcenter.com